age, muse manju halangga niyalma akdahangge manju gisun. aika manjurame muterakv oci. yaya sonjoro tukiyecere bade. uthai niyalmade gidabumbikai
age sini ere gisun umesi inu. muse te se asiha be amcame. ishunde huwekiyendume kiceme taciki. manju gisun tacire de urunakv inenggidari urebume gisureci acambi. aika cingkai nikaraci ainaha seme, bahafi nonggirakv
mini gvnin de emu kooli ilibuci teni sain. uthai emu kooli ilibuki. ereci julesi muse nikarara be xuwe nakafi ishunde manjuraki. aika nikararangge bici. urunakv terebe nixa emgeri falaki
age bi manjurara de si ume injere. teni tacime gisurere niyalma, sini injere be sabuci uthai tacime gisureme muterakv ombi
age si damu gisure, bi simbe injere ba akv. inu oci. bi inu seme hendumbi.waka oci. bi uthai waka babe tucibufi, sinde alambi. si heni ume manggaxara. manju gisun serengge, haha niyalmai erdemu. tacime gisurere de ume girure be sengguwere. aika girurebe sengguweci, emu jalan i baitabe sartabumbi